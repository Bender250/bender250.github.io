---
layout: post
title: První týden školy
---

Tak jsem očekával, že jsem předchozím příspěvkem uklidnil dotazy alespoň tak na týden a ono spíš naopak. Takže krátké shrnutí tohoto týdne, který pro mne čtvrtkem končí (jo, alespoň zatím mám 4denní týden, dokonce i s pauzou uprostřed, ale více již níže).

# Pondělí

V pondělí mám zaregistrovánu jen Norštinu, která se bude učit až od 4. týdne. Ale já do školy chtěl, takže jsem se rozhodl jít na předměty, které zní zajímavě a mám je jako záložní. I bez nich bych se stejně potřeboval do školy otočit kvůli byrokracii a uvítací přednášce o Fakultě všeho možného (Faculty of Information Technology, Mathematics and Electrical Engineering).

Přednáška o fakultě asi zvítězila svou nezajímavostí. Přednášel prvně vedoucí administrativy fakulty, který očividně chtěl co nejdříve odejít, tak nám jen přečetl slidy. Zajímavé informace: od roku 2016 je NTNU největší norskou univerzitou (dostala se před Oslo). Toho dosáhli spojením s 3 dalšími univerzitami v Norsku, takže se teď [přehled fakult (nové univerzity jsou na stránce dole)](https://www.ntnu.edu/faculties) ještě více překrývá. Následovala přednáška paní, která zase nevěděla, kdy skončit, takže nám asi 10x popřála, aby se nám zde líbilo a musela to utnout tím, že si začala tleskat. Velmi přínosná však byla navazující diskuze s vedením jednotlivých ústavů, kdy už odpovídali dost rozumní a zběhlí učitelé.

Zatím se moc nebudu vyjadřovat ke konkrétním předmětům, to si nechám na později, až budu mít více zkušeností. Takže můžu komentovat jen detaily. Přednášky se zde výrazně nelišily od přednášek na FI. Potěšila větší interakce se studenty i na velké přednášce (80 lidí na magistrovi považuji za velkou přednášku), kdy se dostalo učiteli více interakce, než u nás.

Večer jsem měl mít cvičení k předmětu, který má přednášku až v pátek. Předmět nemám zapsaný, ale prohlídl jsem alespoň informační systém se *vším ke studiu*. Žádné oznámení tam nebylo, tak jsem na cvičení vyrazil. Místnost jsem našel, ale zamčenou, takže se cvičení nekonalo. Když už jsem tedy vyrazil z domu, tak jsem se rozhodl alespoň projít nočním (18:00) Trondheimem. Rozhodl jsem se poznat centrum s nadějí, že by tam ještě mohly být trhy. Trhy už tam nebyly, takže jsem ještě nějakou dobu náhodně chodil po centru. Pak jsem se rozhodl najít policejní stanici, kam mám v pátek dorazit. Po realizaci i tohoto nápadu už jsem jen mířil směrem, kterým jsem odhadoval, že je Moholt. To úplně nevyšlo, takže celkově procházka trvala kolem 2 hodin. Byl jsem z ní nadšen, jen jsem nemusel pochodovat v oblečení do školy.

![](https://raw.githubusercontent.com/Bender250/bender250.github.io/master/images/prvni_tyden/pondelni_cesta.png)
*[Pěkně strávené 2 hodiny](https://mapy.cz/s/pIwz). Konečně jsem se zorientoval minimálně v přilehlé části Trondheimu.*

Škoda, že bylo zataženo, v pondělí byla slušná šance na polární záři, byť na tu jsem se pohyboval moc po městě se světelným smogem.

# Úterý

Úterý je den, kdy se budu plně věnovat přítomnosti ve škole. Od 10 do 18 s pauzou 2 hodiny (na kterou nemá smysl jít domů). Je zvláštní, že když si chci dát 4 předměty (z čehož jeden ještě ani nemá rozvrh), tak se mi skoro vše nacpe do úterý. Kvůli tomu jsem si nemohl dát intenzivní kurz Norštiny, protože všechny 3 skupiny měly nějaké cvičení v úterý.

Na druhou stranu mi to dává obrovskou volnost v jiných dnech. Hlavní část předmětů bude domácí práce, takže tu můžu plnit v pondělí, středu a čtvrtek a udělat si o víkendu volno na výlety. Alespoň tak zní můj aktuální plán, ještě uvidím, kdy bude probíhat můj 4 předmět.

Během pauzy jsem si konečně zařídil studentskou kartu, takže jsem věřil, že budu mít hned přístup do počítačové učebny s tiskárnou, kde si potřebuju vytisknout formuláře. Ale byl jsem neúspěšný, na FI za trvá přiřazení práv ani ne den, tady přes 2 dny.

*Zcela informatický odstavec.* Na cvičení předmětu Compiler construction se opakoval jazyk `C`. Já jsem očekával, že bude cvičení v počítačové učebně a já jej využiju na seznámení se s místními počítači (a raději budu problémy řešit na úvodním cvičení). Proto jsem si šel poslechnout i něco, co celkem dobře znám. Jenže místnost počítačová nebyla, takže jsem si odseděl rychlokurz o programování v `C`. Ale nelitoval jsem, dozvěděl jsem se věci, které jsem netušil. Například (a to mi řekněte, kdo z informatiků to znal): operátor pro indexaci pole je syntaktický cukr k pointrové aritmetice (`a[10]` je totéž, co `*(a + 10)`). Ale `*(a + 10)` lze zapsat i jako `*(10 + a)` (`+` je samozřejmě komutativní). Ale komutativitu takto dědí i operátor `[]`, tedy `10[a]` je totéž, co `a[10]`, viz [StackOverfow](https://stackoverflow.com/questions/381542/with-c-arrays-why-is-it-the-case-that-a5-5a). To je prostě hustý. Učitel nás ale hned poté poprosil, abychom mu takto úkoly neodevzdávali, ale že nám tp nezakazuje :D.

# Středa

Volný den, ale ještě jsme nedostali zadání prvního úkolu. Takže jsem se věnoval všem možným věcem na FI. Programátorské přípravy do Algoritmů jsou opraveny, interaktivní osnova zrevidována. Článek odeslán, takže velmi produktivní den :).

![](https://raw.githubusercontent.com/Bender250/bender250.github.io/master/images/prvni_tyden/slunce.JPG)
*Při práci jsem sledoval pohyb slunce a konečně zasvítilo i do mého pokoje. Foceno v 14:16, tou dobou by už slunce bylo v předchozích dnech v Moholtu zapadlé.*

Šel jsem také poprvé nakoupit podle prospektů a také se strategií, že jsem si sepsal vše potřebné, navštívil obchody a vypsal si ceny, a podle nich nakoupil (ušetřených asi 300 Kč na celém nákupu za tu otravu stálo).

Očekávaný domácí úkol nám zadali až večer...

# Čtvrtek

Jedna hodinová přednáška. Po ní jsem se konečně úspěšně dostal do počítačové učebny, takže jsem mohl bojovat i s tiskem. Systém tisku se mi líbí, byť bez pomoci domorodců by mne to zase nenapadlo. Ale chválím kredit na tisk přednabitý na 100 NOK (400 černobílých stran tisku) na semestr.

Ale složitost tisku (kde mi ke správnému řešení chyběl jen jeden stisk tlačítka) nejde srovnat se složitostí opuštění počítačové místnosti. Popis ani v Norštině, natož Anglicky a přijít na to, že musím zmáčknout jeden ze 3 vypínačů (který vypadal jako vypínač světla), potom dveře trochu přitáhnout k sobě, a teprve poté na ně hodně zatlačit, jsem nezvládl. Kdybych tam byl sám a hořelo by, tak ty dveře po několika pokusech asi vykopnu. *Asi to bylo dáno tím, že jedno tlačítko, které otevírá dveře bylo rozbité.*

Odpoledne jsem se vrhl na pečení. Vyzbrojen vším, co je potřeba na mojí oblíbenou a jednoduchou bublaninu, jsem vše začal mísit. A pak jsem zjistil, že to co jsem koupil jako *powder for baking* není totéž, co *baking powder*. Koupil jsem si totiž kvasnice v prášku. Rád v kuchyni improvizuju, takže jsem hezky smíchal kvasnice s mlékem a cukrem, zahřál a probudil. Až tímto pokusem jsem pochopil, proč mají některá těsta v návodu kvasnice a jiná prášek do pečiva ‒ tyto suroviny a postup přípravy bohužel nejsou zaměnitelné. Tekuté těsto dostálo názvu bublanina a všechen oxid uhličitý vyprodukovaný kvasinkami z něj krásně vybublal. Takže jsem úspěšně vyrobil něco jako lembas na sladko.

![](https://raw.githubusercontent.com/Bender250/bender250.github.io/master/images/prvni_tyden/buchta.JPG)
*Tak je vysoká asi 1,5 cm, stejně to na chuti nic nemění...*

# Pátek

Plán na dnešek je navštívit farmářské trhy, vyřešit registraci na policii, a poté odjet na horskou chatu. Jedinej problém bude, že je to vše časově celkem po kupě, takže na registraci půjdu s krosnou.

# Stručně co mi nikam nesedělo

* Byrokracie je již téměř hotova. Po registraci dočasného pobytu už bude následovat jen finalizace LA.
* Tento týden bylo celkem teplo. Nejchladněji v podvečer tak -10 °C, tedy dnes prý -13 °C, ale to jsem zůstal doma).
* Dorazily peníze od školy. Takže jsem podle výsledné částky začal počítat a po odečtení částky za bydlení a letenku mi zůstane na těch 5 měsíců asi 16 000 Kč (z toho, co mi dává škola). Takže bych zde mohl žít za něco přes 3 tisíce měsíčně. Za aktuální (necelé) 2 týdny jsem však utratil něco přes 2000 Kč. To překonává rozpočet ani ne o 50 %, čekal jsem to horší (a to jsem základní suroviny kupoval do zásoby).
    
